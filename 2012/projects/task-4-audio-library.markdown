# Подреждане на музикална колекция

Да се имплементира библиотека, която работи с аудио файлове (за целите на условието: аудио=mp3) и предоставя следните възможности:

1. Инициализира се по път във файловата система, който служи за "корен" на музикалната колекция (напр. `C:\Music`).
2. Дава статистики за музикалната колекция: общ брой аудио фалове, среден размер на аудио файл, среден брой на аудио файловете в директория.
3. За всеки mp3 файл предоставя информация за таговете му (тагове=ID3 тагове).
4. За всеки mp3 файл предоставя информация за релативният път в колекцията за него (напр. за `C:\Music\John Coltrane\Giant Steps\Naima.mp3`, релативният път е `John Coltrane\Giant Steps\Naima.mp3`).
5. Дава възможност да се обходи колекцията и да се открият всички файлове в нея, които не са именувани "добре".
	* Под "добре" именувани разбираме: файлът да удовлетворява предварително зададени условия за съответствие между релативния път и таговете на файла.
	* Критериите за съответствие трябва да бъдат конфигурируеми за колекцията.

Демонстрирайте работата на библиотеката чрез примерно конзолно приложение.

Изберете и имплементирайте поне *ДВЕ* от следните допълнителни задания:

* допълнителни статистики: средна дължина на аудио файл, най-често срещани артисти, най-често срещани стилове
* възможност за работа с допълнителни аудио формати: flac, ogg (и респективните формати за тагове)
* при несъответствие между тагове и релативен път - даване на предложения за поправяне на таговете и/или пътя на файла
* GUI приложение (в допълнение на конзолното)
* нещо по ваш избор (след като го съгласувате с нас)

Забележки:
* Препоръчваме ви да ползвате някоя от тези [библиотеки за работа с ID3 тагове](http://wiki.python.org/moin/UsefulModules#ID3_Handling).
* Идеи за конфигуриране на съответствие между тагове и релативен път:
	* Форматиращ низ, който форматира таговете до низ, съдържащ релативен път. (напр. "%artist%/%year% - %album%/%track_number%. %track_name%.%extension%")
	* Регулярен израз, който parse-ва съдържанието на релативен път до таговете. (напр. "(?P<artist>.*)/(?P<year>\d+) - (?P<album>.*)/(?P<track_name>\.mp3)")
	* Функция написана на Питон би могла да послужи за описване на съответствието между тагове и релативен път
	* нещо XML-базирано (само за хора с много свободно време и липса на по-добри идеи)
